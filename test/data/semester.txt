Vi reste med SJ:s rundresa. Tåg till Kalmar. Båtutflykt till Öland. Båt till Gotland. Flyg till Stockholm. Tåg till Filipstad. Tåg hem till Göteborg.

Vi hade ingen resväska och skulle ju vara borta i 15 dagar så vi behövde ju lite kläder. Min morbror var sjöman och hade seglat på Alexandria och där köpt en resväska i kamelhud. Vi fick låna den. Den var tung i sig själv så med kläder i blev den väldigt tung. Men som de oerfarna resenärer vi var så åkte vi glatt iväg.

Tredje dagen skulle vi ta båten från Kalmar till Visby. Flög efter fem dagar till Stockholm. Tog tåget till Filipstad och hade tänkt stanna ytterligare en gång på hemresan men vi var så trötta på att släpa på den tunga väskan att vi for hem. Vi har sedan vid våra resor alltid haft var sin liten väska. Alltid lär man sig något.

Semestern på den här tiden var två veckor. Ofta tog jag ut den tidigt, gärna i juni och då var det cykelturer som gällde och då låg man över på vandrarhem. Ett år var vi fyra flickor som cyklade Vättern runt, vi startade från Lindome, tog oss på backiga grusvägar först till Borås och Jönköping till Ulricehamn där vi blev bjudna på middag och övernattning hos en släkting till en av flickorna. Vi var hemskt trötta, men efter middag och dusch gick vi ut på dans till Folkets Park på kvällen. Dagen därpå trampade vi vidare till Gränna där vi tog in på STF:s Vandrarhem och stannade i två nätter. Sen bar det vidare mot Vadstena.

När pappa hade semester skulle många saker ombestyras, taket av eternitplattor skulle tjäras, ved för vintern skulle lagras och alla diken tillhörande gården skulle röjas från sly. Gräs skulle klippas och vägar lagas så att man var redo att möta nästa årstid. Det var aldrig tal om på 40–50-talet att vanliga arbetarfamiljer reste bort, men det var lika för alla grannar och skolkamrater därför visste man inget annat om. Mitt sommarnöje från juni till augusti var att bada i Vänern, dit man cyklade.

När farsan fick semester packade vi bilen och for norrut. Hos mormor och morfar hjälpte vi alltid till med skörden på deras lilla Per-Albin-torp. Släpade ut hässjevirke på åkrarna, lånade häst, körde med släpräfsa och hässjade. När det var kaffepaus kom mormor ut med kaffe och en kutting med svagdricka. Det smakade alltid gott i skuggan av hässjan.


